<h1>КОНОНЕНКО НАДІЯ МИКОЛАЇВНА</h1>
<p><img style="display: block; margin-left: auto; margin-right: auto;" src="/storage/img/teachers/kononenko.jpg" alt="Кононенко Надія Миколаївна" width="680" height="510" /></p>
<p>Доктор медичних наук, професор, Вчений секретар Вченої ради НФаУ, завідувач кафедри патологічної фізіології.</p>
<p>Народилася 5 червня 1976 р. у м. Харків.</p>
<p>В 1994 р. закінчила з відзнакою Харківське медичне училище № 1 (нині Харківський базовий медичний коледж № 1) за спеціальністю &laquo;Медична сестра загального профілю&raquo;. В тому ж році вступила на медичний факультет Харківського державного медичного університету (нині Харківський національний медичний університет), який закінчила у 2000 р. за спеціальністю &laquo;Лікувальна справа&raquo;. З 2000 по 2001 рр. проходила інтернатуру на кафедрі внутрішніх та професійних хвороб Харківського державного медичного університету. Після закінчення інтернатури мала практичну роботу в Обласному спеціалізованому диспансері радіаційного захисту населення.</p>
<p>У Національному фармацевтичному університеті працює з 2001 р. на посадах асистента, з 2005 р. &ndash; доцента, з 2009 р. &ndash; завідувача кафедри патологічної фізіології.</p>
<p>У 2004 році захистила дисертацію на тему &laquo;Гемостатичні властивості сукцифенату (експериментальне дослідження)&raquo; на здобуття наукового ступеня кандидата медичних наук за спеціальністю 14.03.05 &ndash; Фармакологія (наук. керівник &ndash; д.мед.н., проф. Березнякова А.І.).&nbsp;</p>
<p>Дисертаційну роботу на здобуття наукового ступеня доктора медичних наук на тему &laquo;Еритроцитарна і лейкоцитарна ланки системи гемостазу в нормі та механізми їх порушень при гастральних виразках&raquo;&nbsp; за спеціальністю 14.03.04 &ndash; Патологічна фізіологія (наук. консультант &ndash; д.мед.н., проф. Березнякова А.І.) успішно захистила у червні 2009 року.</p>
<p>У 2007 р. Н.М. Кононенко присвоєно вчене звання доцента, в 2011 р. &ndash; вчене звання професора кафедри патологічної фізіоогії.</p>
<p><strong><em>Основний напрямок наукової діяльності: </em></strong>вивчення системи гемостазу в нормі та в умовах патології; патогенетичні механізми хронізації виразкової хвороби та шляхи її фармакологічної корекції; створення та фармакологічне вивчення інноваційних лікарських препаратів для лікування цукрового діабету 2 типу та метаболічного синдрому; патофізіологічні та фармакологічні аспекти десинхронозу.</p>
<p>Під керівництвом Надії Миколаївни захищені 1 докторська та 5 кандидатських дисертаційних робіт, виконуються 1 докторська та 3 кандидатські дисертаційні роботи.</p>
<p>Кононенко Н.М. є членом спеціалізованих вчених рад: Д 64.600.03 при Харківському національному медичному університеті; Д 55.051.05 при Сумському державному університеті. Є Головою Комітету "Патологічна фізіологія" фахової експертизи тестових матеріалів ліцензійного іспиту "Крок-1" для спеціальності "Фармація".</p>
<p>Кононенко Надія Миколаївна є віце-президентом з міжнародної діяльності Наукового товариства патофізіологів України.</p>
<p>Надія Миколаївна є автором та співавтором &nbsp;понад 300 наукових робіт, 10 патентів України, 6 підручників (з них 4 з грифом МОН України), 7 навчальних посібників (3 з грифом МОН України), методичних рекомендацій з патологічної фізіології, монографії.</p>
<p>Нагороджена почесними грамотами НФаУ, Головного управління освіти і науки Харківської обласної державної адміністрації, Харківської обласної ради. У 2009 р. отримала Диплом переможця XI обласного конкурсу &laquo;Вища школа Харківщини &ndash; кращі імена&raquo; у номінації &laquo;Молодий науковець&raquo;. У 2016 р. нагороджена Почесною грамотою Верховної Ради України.</p>
<p>Хобі: подорожі, література.</p>